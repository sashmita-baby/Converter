ଓଡିଶା ସରକାର ଗୁଟ୍‍ଖା ଓ ଅନ୍ୟାନ୍ୟ ନିକୋଟିନ୍‍ ଯୁକ୍ତ ପାନମସଲା ନିଷିଦ୍ଧ କରିବାର ଆଜିକୁ ୭ବର୍ଷ ବିତିଛି । ଏହି ବିପଦଜନକ ସାମଗ୍ରୀର ବ୍ୟବହାର କିନ୍ତୁ ବନ୍ଦହେବା ପରିବର୍ତ୍ତେ ଓଡିଶାରେ ଉଦ୍‍ବେଗଜନକ ଭାବେ ବଢି ବଢି ଚାଲିଛି ।

ଏଠାରେ ଉଲ୍ଲେଖନୀୟ ଯେ ୨୦୧୩ ଜାନୁୟାରୀ ୩ ତାରିଖରେ ଗୁଟ୍‍ଖା ଓ ଅନ୍ୟାନ୍ୟ ନିକୋଟିନ୍‍ ଯୁକ୍ତ ସାମଗ୍ରୀର ବ୍ୟବହାର, ବିପ୍ପଣନ, ପରିବହନ ଓ ଉତ୍ପାଦନ ନିଷିଦ୍ଧ ଲାଗି ରାଜ୍ୟ ସରକାର ବିଜ୍ଞପ୍ତି ଜାରି କରିଥିଲେ । ଏହା ଫଳରେ ଗୁଟ୍‍ଖା ଓ ପାନମସଲା ଇତ୍ୟାଦିରୁ ସରକାର ବର୍ଷକୁ ପ୍ରାୟ ୫୦୦ କୋଟି ଟଙ୍କାର ଟିକସ ହରାଉଛନ୍ତି । ଅନ୍ୟ ପକ୍ଷରେ ଚୋରା ଗୁଟ୍‍ଖା ସବୁ ଖୋଲାଖୋଲି ଭାବେ ବିକ୍ରି ଚାଲିଛି । ଗୁଟ୍‍ଖା ଓ ଅନ୍ୟ ପାନମସଲା ଖୋଳ ଉପରେ ମୁଖଗହ୍ୱର କର୍କଟ ରୋଗର ବପଦଜନକ ଛବି ରଖାଯାଉଛି । ଏହି ସାମଗ୍ରୀ ନିଷିଦ୍ଧ ହୋଇଥିବା ଦୃଷ୍ଟିରୁ ଯେଉଁ ବ୍ୟବସାୟୀମାନେ ଏହା ବିକ୍ରି କରୁଛନ୍ତି ସେମାନେ ଗ୍ରାହକଙ୍କ ଠାରୁ କିନ୍ତୁ ଦୁଇ ତିନିଗୁଣା ଅଧିକ ପଇସା ନେଉଛନ୍ତି ।

ଗୁଟ୍‍ଖା ଓ ବିପଦଜନକ ତମାଖୁ ଓ ପାନମସଲା ଉପରେ ନିଷିଧାଦେଶ ପାଇଁ ସ୍ୱାସ୍ଥ୍ୟ ଓ ପରିବାର କଲ୍ୟାଣ ବିଭାଗ କେବଳ ବିଜ୍ଞପ୍ତିଟିଏ ଜାରି କରିଦେଇ ନିରବରେ ବସିଯାଇଛନ୍ତି । ଏହା କିଭଳି କାର୍ଯ୍ୟକାରୀ ହେବ ସେ ଦିଗରେ କାହାର ନିଘା ଥିବାଭଳି ମନେ ହେଉନାହିଁ । ସ୍ୱାସ୍ଥ୍ୟ ବିଭାଗର କେଉଁ ଅଧିକାରୀ ଏହି ନିଷିଦ୍ଧ ସାମଗ୍ରୀ ଉପରେ ଚଢାଉ କରିବେ ଏବଂ ଏହି କାରବାରରେ ସମ୍ପୃକ୍ତ ଲୋକଙ୍କୁ ଧରି କି ପ୍ରକାରର ଦଣ୍ଡିତ କରିବେ ତାହା ସ୍ୱାସ୍ଥ୍ୟ ବିଭାଗର ତଳୁ ଉପର ପର୍ଯ୍ୟନ୍ତ କେହି କହିପାରୁ ନାହାନ୍ତି ।

ତେବେ ମଝିରେ ମଝିରେ ଅବଶ୍ୟକ କାଁ ଭାଁ କେତେକ ସ୍ଥାନରେ ପୁଲିସ୍‍ ଚଢାଉ କରି ଲକ୍ଷ ଲକ୍ଷ ଟଙ୍କାର ଏହି ସାମଗ୍ରୀ ଜବତ କରୁଛି । ଏମିତିକି ସବୁଠାରୁ କଡା ନିରାପତ୍ତାବଳୟ ଭିତରେ ଥିବା ଜେଲ ଗୁଡିକରେ ଯାଞ୍ଚ କରାଯିବାବେଳେ ଗଦା ଗଦା ଗୁଟ୍‍ଖା ମିଳୁଛି । ରାଜଧାନୀ ଲୋକସେବାଭବନ ଠାରୁ ଗ୍ରାମାଞ୍ଚଳରେ ଥିବା ସରକାରୀ ଦପ୍ତରରେ ବି ଗୁଟ୍‍ଖାର ବ୍ୟବହାର ବନ୍ଦ ହୋଇନାହିଁ ।

ସରକାର ଜାରି କରିଥିବା କୋଟ୍‍ପା ଆଇନ୍‍ ଆଧାରରେ ଶିକ୍ଷାନୁଷ୍ଠାନ ଗୁଡିକ ନିକଟରେ ତମାଖୁ, ଗୁଟ୍‍ଖା ଆଦି ସାମଗ୍ରୀର ବିକ୍ରି ଓ ବ୍ୟବହାର କରାଯାଇ ପାରିବନାହିଁ । କିନ୍ତୁ ଚାରିଆଡେ ଖୋଲାଖୋଲି ଭାବେ ଶିକ୍ଷାନୁଷ୍ଠାନ ଗୁଡିକ ନିକଟରେ ଏହାର କାରବାର ଚାଲିଥିଲେ ମଧ୍ୟ ତାକୁ ଜବତ କରାଯାଉନାହିଁ । ସଲାମ ଜୀବନ ପକ୍ଷରୁ ଗୁଟ୍‍ଖା,ପାନମସଲା ଇତ୍ୟାଦି ନିଷିଦ୍ଧ କରିବାଲାଗି ପୂର୍ବରୁ ହାଇକୋର୍ଟରେ ଏକ ମାମଲା ରୁଜୁ ହୋଇଥିଲା । ପରବର୍ତ୍ତୀ ସମୟରେ ସରକାର ଗୁଟ୍‍ଖା ଓ ଅନ୍ୟ ନିକୋଟିନଯୁକ୍ତ ସାମଗ୍ରୀକୁ ନିଷିଦ୍ଧ କରିବାପରେ ଏହି ବ୍ୟବସାୟ ସହ ସମ୍ପୃକ୍ତ କିଛି ସଂସ୍ଥା ମାମଲା ରୁଜୁ କରିଛନ୍ତି ଓ ଜଣେ ତୁଙ୍ଗ ରାଜନେତା ମଧ୍ୟ ଏମାନଙ୍କ ସପକ୍ଷରେ ମାମଲା ଲଢୁଛନ୍ତି ।

ଏଠାରେ ଉଲ୍ଲେଖନୀୟ ଯେ ଗୁଟ୍‍ଖା, ପାନମସଲା ଆଦିର ବହୁ ବ୍ୟବହାର ଯୋଗୁଁ ଭାରତରେ ଏତେ ମୁଖଗହ୍ୱର କର୍କଟ ରୋଗ ବ୍ୟାପୁଛି ଯେ ଆର୍ନ୍ତଜାତିକ ସ୍ତରରେ ଭାରତକୁ ମୁଖଗହ୍ୱର କର୍କଟରୋଗର ରାଜଧାନୀ ବୋଲି କୁହାଯାଉଛି । ଏହି ଗୁରୁତର ସମସ୍ୟାକୁ ଆଖିଆଗରେ ରଖି ଦେଶର କେତେକ ରାଜ୍ୟ ଗୁଟ୍‍ଖା, ତମାଖୁ ଆଦି ଉପରେ କଡା କଟକଣା ଲଗାଇଛନ୍ତି । ଏମିତିକି ରେଳଗାଡି ଓ ପ୍ଲାଟଫର୍ମ ଗୁଡିକରେ ଗୁଟ୍‍ଖା, ଧୂମପାନ ସମେତ ମଦ୍ୟପାନକୁ ନିଷିଦ୍ଧ କରାଯାଇଛି
